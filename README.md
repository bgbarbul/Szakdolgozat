# Szakdolgozat

## Absztrakt

### Kis- és középvállalkozások pénzügyi helyzetét bemutató PowerBI alkalmazás mesterséges intelligencia által kiszámított mutatók felhasználásával a CRIPS-DM adatelemzési módszertan alapján

- Az elkészülendő alkalmazás célja, hogy a különböző vállalkozások gazdasági helyzetét vizuális formában jelenítse meg. A megvalósíthatósági terv szerint az adatok a cégek metaadataiból (cég neve, adószáma, nyilvántartási száma, a vonatkozó időszak), az elmúlt 3 év mérleg és eredménykimutatásaiból, valamint a szakirodalom alapján számított egyéb pénzügyi mutatókból állnának össze.  A különböző algoritmusok ezeket a tényezőket elemeznék, a korábban felszámolásra került céges adatok alapján tanított MI eszközök segítségével, valamint felhívja a figyelmet a fizetésképtelenség veszélyét jelző anomáliákra.
- A szakdolgozatom felépítése a CRISP-DM adatelemzési módszertan tematikáját követi. 
- A CRISP-DM első fázisa az üzleti célok meghatározása, ahol olyan kérdésekre kell válaszolni, mint hogy mi a projekt során megoldani kívánt üzleti probléma, mi az elérni kívánt üzleti cél, hogyan tudjuk számszerűen mérni azt, hogy ez az üzleti cél sikerült-e, valamint, hogy milyen adatelemzési megoldással lehet elérni ezt a célt.
- Ezen a ponton pénzügyi és számviteli szakirodalmi tapasztalatokból kiindulva elmondható, hogy csupán ezen adatokból rendkívül nehéz pontos becslést adni a cégek ellenállóképességére.
- A második fázis az adatok megértése. Összegyűjtöm azokat az adatokat, amelyek a rendelkezésemre állnak és amelyekről azt gondolom, hogy az üzleti cél elérése érdekében szükségem lehet. Fontos továbbá, hogy az adatforrások feltárása mellett az adatgazdák megtalálására is időt szánjak. Az adatgazdák azok a személyek, akik tudják, hogy az adott adatforrásban az adatok üzletileg mit jelentenek, hogyan keletkeznek, illetve, hogy milyen összefüggések vannak köztük. Az adatgazdákkal és az üzleti szereplőkkel folytatott interjúk keretén belül meg kell érteni az adatokat, hogy a modellezés során feltárt összefüggéseket elsőkörben az elemző is validálni tudja üzleti felhasználhatóság szempontjából.
- A metaadatok, mérleg és eredménykimutatások strukturált adatbázisa a Debreceni Egyetem Adattudomány és Vizualizáció Tanszék kutatásából, az Opten Céginformációs rendszeréből vagy az Igazságügyi Minisztérium Céginformációs és az Elektronikus Cégeljárásban Közreműködő Szolgálat által szolgáltatott forrásokból érkeznének.
- Amennyiben az elemzés során a felhasználni kívánt adatok több forrásból érkeznek, akkor az adatok integrációjára is tervet kell alkotni, ez jelentősen lelassíthatja a projektet.
- A harmadik fázis az adatelőkészítés. Az adatok megértésével és az adatokban rejlő – az algoritmusok számára nem hozzáférhető – összefüggések felszínre hozásával üzletileg hasznos eredményt lehet elérni.
- A szakirodalomban nevezett „származtatott” mutatókat a PowerBI szoftver segítségével, a DAX nyelv használatával fogom előállítani. A vizualizáció és a mesterséges intelligencia az algoritmusok számára, más-más módon strukturált, pivot-olt adatstruktúra szükséges, így ezen fázisnak ez lesz a legfőbb feladata. Továbbá a különböző szoftverek közötti integrációs feladatokat is ebben a fázisban szeretném elvégezni.
- A negyedik fázis a modellezés, ebben a fázisban ki kell választanom, hogy az első fázisban azonosított adatelemzési feladat megoldása milyen adatbányászati modellek használatát teszi lehetővé. Melyik modell milyen eddig esetleg nem kezelt adatelőkészítést igényel? Melyik eredményét hogyan fogjuk tudni üzletileg is interpretálni?
- A modellezést egy Jupyter notebookban szeretném végezni Python nyelven a Pandas, a NumPy és a MatPlotLib.PyPlot csomagok használatával. A különböző mesterséges intelligencia csomagok implementációját a Sklearn (https://scikit-learn.org/stable) csomagjából importálnám be. 
- Az ötödik, a Kiértékelési fázisban felmérem, hogy a modell elérte-e az első fázisban megfogalmazott üzleti sikerkritériumokat. Ha nem, akkor mire lehet használni? Felhasználható-e a modell üzletileg? Ebben a részben validálnám tanuló és teszt halmazok segítségével a különböző algoritmusok hatékonyságát.
- Az utolsó fázisban, a hadrendbe állítás során végiggondolom azokat a technológia, üzleti és folyamatszintű dolgokat, amelyek a modell felhasználását lehetővé teszik. Ezt követően megalkotom a bevezetési tervet, amely tartalmazza, hogy milyen folyamatokat érint a modell, azokat hogyan támogatja, hogyan integráljuk ezekbe a folyamatokba a megoldást, valamint az egyes szereplőknek milyen feladatai változnak meg a folyamatokon belül.
- Végezetül, a PowerBI vizualizációs szoftver segítségével elkészítem a vállalatok pénzügyi helyzetét bemutató alkalmazást, ahol lehetőség lenne egy cég metaadatainak, mérleg és eredménykimutatásának, valamint az ezekből származtatott pénzügyi mutatókból előállított, dinamikus diagramok megjelenítésére. A platformon egy különálló részen megjelennének a vállalat ellenálló képességére vonatkozó MI algoritmusok által kiszámított metrikák, illetve az alkalmazás egy külön pontján lehetőség lenne két vállalat értékeinek összehasonlítására.

 
